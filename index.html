<!DOCTYPE html>


    <!--onoffline="update(false)"-->
    <body>
        <header>
                <h1>Aasta õppejõuks valiti IT Kolledži õppejõud Kaido Kikkas</h1>
                <div class="pealkiri">
                <section>
                         <h4>Laupäeval, 5. oktoobril Aasta Õpetaja galal „Eestimaa õpib ja tänab“ sai aasta õppejõu tunnustuse TalTechi IT Kolledži õppejõud Kaido Kikkas.</h4>
                 </section>
                 </div>
        </header>                
                <p>
                    <a href="https://www.ttu.ee/aasta-oppejouks-valiti-it-kolledzi-oppejoud-kaido-kikkas" rel="bookmark">Siin saab tutvuda artikliga</a>
                    „Kaido on hinge ja südamega panustanud puuetega inimestele õppimisvõimaluste loomiseks ülikoolides, seda lisaks regulaarsele ning mahukale üliõpilaste ja kolleegide poolt üksmeelselt tunnustatud õppetööle. Ta oskab hästi arvestada inimeste erisustega kogu spektri ulatuses ja õppetööd neile sobivaks kohandada,“ iseloomustas Kaido Kikkast TalTechi IT Kolledži juht Kalle Tammemäe.

Kaido Kikkast hinnati 2017/2018 õppeaasta üliõpilaste tagasiside alusel TalTech IT-teaduskonna üheks parimaks õppejõuks ja nomineeriti teaduskonna tunnustatuima õppejõu tiitlile. See on igati õigustatud, kuna ta kasutab lisaks tavapärasele auditoorsele õppetööle n.ö. storytellingu ehk „loo rääkimise” vormi, aga ka erinevaid e-õppe variante. Ühtlasi eeldab ta üliõpilastelt iseseisvat mõtlemist, mitte pimesi õppejõu hinnangutega nõustumist.

Õpingute lõpufaasi jõudnud üliõpilastest, kes soovivad Kaidot juhendajaks, on iga semestri alguses tema virtuaalse ukse taga pikk järjekord.

Kaido mitmekülgsust näitab ka see, et ta on üks 2018. aastal TalTechi personali IT-oskuste parandamiseks mõeldud DigiTarkuse kursuse kavandajatest. Tema koostatud on kaks selle kuuest moodulist (ka inglise keeles). Lisaks õppejõutööle Eesti kõrgkoolides on ta osalenud ka reas kodumaistes ja rahvusvahelistes projektides eksperdi ja koolitajana.

Kaido hindab kõrgelt (erialast) huumorit kui olulist vahendit loovuse arendamisel, tabades ära erinevate olukordade grotesksust ning suutes seda esitada ka luulevormis. 
                    <figure>
                        <img src="https://www.ttu.ee/public/.thumbnails/Kikkas_-_Copy_476x621.jpg" alt="Kaido Kikkas aasta õppejõud 2019" width="350">
                        <figcaption> Kaido Kikkas aasta õppejõud 2019</figcaption>
                    </figure>                
     
 
    </body>
</html>
